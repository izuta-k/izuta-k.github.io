---
layout: post
title: Yılın Workflowu
---

# 3 Defter

Son 1.5 aydır günlerimi planlamamı sağlayan ve kendi kendime oyun oynayıp tiktok, reels kaydırıp beynimi erittiğim döngüye girmememi sağlayan bir sistemi oturtmayı başardım gibi. 1 büyük, 1 orta boy defter ve 1 cep ajandasıyla yaşıyorum.

Aslında büyük defteri bu ay pek kullanmadım ama yine de benim için önemli bir yeri var. Günlerimi planlayıp haftamı ve ayımı düzgün geçirmemi sağlayan orta boy defter ve cep ajandam. Cep ajandasının kötü tarafı bazı günler hiç bir şey yapmamış olunca o günün sayfası harcanmış gibi hissediyorum ama 1-2 haftadır boş sayfaları da ayaküstü not alma ya da yazı yazma alanları olarak kullanıp değerlendirmeye çalışıyorum. 

Orta boy defter daha çok ajandanın daha uzun vadeli plan yapılan versiyonu gibi. Noktalı A5 boy defteri ay içinde yapmam gereken şeyleri ve günlük su, şeker ve uyku takibi gibi bilgileri düzenli yazdığım, bir günü bitirip, "bugünü düzgün geçirdim mi? Yarın ne yapmam lazım, boş vakit bulursam nasıl geçirmeliyim?" gibi sorulara hazır bir cevap sunan bir araç olarak kullanıyorum. 

Büyük defter daha tam oturtamadığım tek defter. Oturup yazı yazıp ilerde tekrardan açıp bu döneme dair neler yaptığım hakkında benim hafızamı tazeleyecek bir öğrenme kutusu gibi daha çok. Yaptığım her şeyin detaylı halini içermesini istediğim bir defter. Öğrendiklerim ve planladığım ufak tefek projeleri bu defterde şekillendirip ilerlemek istiyorum. Bu defter aslında bir yandan da bana açık bir kapı bıraktığı için sanırım workflowa dahil etmek beni rahat hissettiriyor. 

## Bu Düzenin Çalışan Yönü

Bu workflowun günlerimi bir hizaya sokan ve şaşmadan bir düzen oturtmamı sağlayan tarafı aslında ilerde ne yapacağımı göstermesinden çok neler yaptım sorusuna direkt bir cevap verebilmemi sağlaması.
Benim motivasyonu en çok kıran şeylerden biri hiç bir şey yapmıyor ya da ilerlemiyor gibi hissetmek. Genelde yeni şeyler öğrenirken ya da bir şeyleri yapıp direkt kenara koyduğum zaman o şeyler birden her zaman yaptığım ya da elimin altında olan şeylermiş gibi gelmeye başlıyor. Bu durumun yarattığı etkiyi sürekli gün sonunda nötrlemek ve bir şeyler yapıyor olduğumu görmek beni bir sonraki güne bağlayan bir noktaya çekiyor. 

Bugün yeterince efor sarfetmiş olduğumu kabullenmek bir noktada rahat uyumamı da sağlıyor. Öbür türlü sürekli biraz daha çaba sarfetmeliyim, şuna da dokunmadım, yeterince ilerlemedim etmedim diyerek kendimi yediğim bir gün sonu yaşıyorum. Bu da hem uykumu sekteye uğratıyor hem de moralimin, motivasyonumun düşmesine sebep oluyor.


## Olumsuz tarafı

Cep ajandası ve kalemlerim niyeyse sürekli beni tatmin etmiyor. Cep ajandası biraz kalın geliyor hatta. Belki daha ince bir defter daha kullanışlı olabilir. Ajandanın çok ileri tarihte olan randevu vs gibi günleri not alabiliyor olması çok iyi ama kalınlığı boş yer kaplamasına da sebep oluyor. Büyük bir çantayla gezerken bu sorun değil tabi ama çantasız dışarı çıktığım zaman ya da daha ince giyindiğim zamanlarda daraltan bir yönü var.

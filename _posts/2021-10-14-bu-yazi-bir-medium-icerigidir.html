---
layout: post
title: Bu yazı bir medium içeriğidir
tag:
- değişim
- tüketim-toplumu
---

<figure><img alt="" src="https://cdn-images-1.medium.com/max/1024/1*hJQSsxJj_5gedQXFUbO4tA.jpeg" /></figure><p>İçerik üretmek son zamanlarda çok fazla karşıma çıkan bir kavram oldu. Son 10 yıldır insanlar yazdıkları yazılara, çektikleri kısa videolara, podcastlerine ve internete başkalarının tüketmesi için koydukları her şeye “içerik” demeye başladı. Bu durum beni uzun süredir bir blog açmaya ve düşüncelerimi internete yüklemeye soğutuyordu. Çünkü fikirler insanların tüketebileceği şeyler değil özümseyecekleri şeylerdir diye düşünüyordum.</p><p>İnsanlar artık emek sarfettikleri ve zaman harcayıp başkalarına iletmek istedikleri düşüncelerine bile içerik demeye başlıyor. Hatta (çok fazla olmasa da) internette düzenli olarak yaklaşık 1000 kelimelik metinler yazan insanlar bile sarfettikleri bu emeğe içerik demekle yetinebiliyor. Kısaca duygu ve düşünce ileten her türlü eser artık bir içerik olmaya başlıyor.</p><p>“İnsanlar eskiden kendine metin yazarı derken şimdi içerik üreticisi diyor, eee?“ diye sorabilirsiniz. Sorun aslında insanların yaptıkları eylemi ifade ediş biçimi. Bu sorunu en basit haliyle bir soruyla anlatabilirim. Bir yazarı içerik üreticisinden ayıran fark nedir? Tabi bu soruyu kısa film yönetmeni, müzisyen gibi örneklerle değiştirebilir ya da genişletebilirsiniz ama burada özellikle yazı üzerinden gitmeyi tercih edeceğim çünkü benim “Tükettiğim” ana içerik türü de yazı ve metinler oluyor.</p><p>Bir yazarın kitapları, şiirleri, makaleleri olur. Yazarların yazma ihtiyaçları vardır. En meşhur yazarlar yazdıklarından para kazanamamış insanlar olur genelde. Bir yazarın eserlerini düşünce tarzınızı değiştirmek için okursunuz. Okudukça içinde kaybolduğunuz kitaplar ya da hissettiğinizi bile bilmediğiniz duygularınızı bulduğunuz şiirler yazarların kaleminden çıkar.</p><p>Bir içerik üreticisinin insanların tüketimi için ürettiği yazıları vardır. Bir içerik üreticisinin yazma ihtiyacı yoktur. İçerik üreticileri eserlerinden para kazanamazlarsa üretmezler. İçerik üreticilerinin eserleri olan içeriklerin amacı insanların tüketimine hazır olmalarıdır. İçerik olarak kalmalarının sebebi de budur. Bu eserleri tarif etmek istediğinizde aklınızda bir şeyin içinde bulunduğu gelir. Aslında bu yazıların kendi başlarına bir yerleri yoktur. Üretildikleri platformdan çıkardığınız zaman anlamsız bir varlık olurlar.</p><p>Bu nedenle yazar ve içerik üreticisini ayıran ana fark ürettikleri eserler oluyor. Bir yazar insanların ilgisini çekmek için ucuz yazım taktikleri kullanmazken içerik üreticilerinin girişleri, düşüncelerini geliştirme yöntemleri, sonuca bağlayıp işin içinden çıkma şekilleri birbirlerine benzer; çünkü ürettikleri içerikler kendi fikirleri ya da düşünceleri değil taşıdıkları belli başlı fikirler ve düşünceler olur.</p><p>Yaptığım genellemelerin dışında kalan bir çok örnek de var tabi ki. İçerik üreticilerinin platformlarını gerçekten anlamlı eserler üretmek için kullanan insanlar olduğu gibi; yazdıkları kitaplar ve makaleleri hiç bir anlam ifade etmeyen, “Bir kitap daha yazayım da toruna ev alırım.” kafasında kitap çıkaran “yazarlar” da var.</p><p>Şimdi gelelim benim neden bu olayı neden bu kadar uzun uzadıya anlattığıma. Benim “içerik üreticiliği” ile ilgili problemim insanların tüketilmek için tasarlanmış eserler üretmesi değil; çünkü bu olay her zaman olacaktır. İnsanlar ister istemez ilgi ya da paraya yönelerek insanların ilgisini çekecek şeyler üretir. Kaliteli eserler de hiç bir zaman bütün eserlerin çoğunluğunu hatta azınlık sayılabilecek bir parçasını bile oluşturamazlar. Çünkü üretimleri hem çok özel insanlar gerektirir hem de direkt ya da dolaylı olsun bu eserlere çok büyük miktarda bir emek harcanması gerekir.</p><p>Benim için asıl problem, bu üretilen şeylerin artık kaliteli bir eserin maskesiyle bile üretilmiyor olması. Eser üretimi kaliteli bir eser üretmek amacıyla bile yapılmıyor; çünkü bir içerik üreticisiyseniz amacınız kitap yazmak olamaz. Kitap yazmak isteyen biri yazar olur. İnsanlar bu noktada değerli bir şey yaptığını bile düşünmeden bir şeyler üretip tüketiyor. İzlediğiniz videonun bir şey ifade etmesine gerek yok; çünkü amacınız zamanınızı değerli bir şekilde geçirmek değil. Artık kişisel gelişim kitabı okuyarak kendinizi geliştirdiğiniz yalanıyla yaşamıyorsunuz. Zamanınızı gerçekten boş geçirdiğinizi içerik tüketerek kabul ediyor ve bu eylemi hiç bir şekilde hor görmüyorsunuz bile.</p><p>Hayalet yazarların yazdığı, size iyi bir kahvaltı ederek bütün hayatınızı değiştirebileceğinizi ve gerçekten başarılı olabileceğinizi anlatan kitaplar yavaş yavaş içeriklere dönüşüyor. Kişisel gelişim kitapları okurken anlamlı bir şey yapmadığına dair bir inkar varken artık gözümüzü kırpmadan boş bir şekilde vakit harcayabiliyoruz. Amacı zamanımızı boş geçirebileceğimiz ve hayatımızdaki sorunlardan uzaklaşmamızı sağlayan eserler üretmek olan insan sınıfını artık kucaklıyoruz ve bu insanların çoğalmasını destekliyoruz.</p><img src="https://medium.com/_/stat?event=post.clientViewed&referrerSource=full_rss&postId=18bc60cbce67" width="1" height="1" alt="">
